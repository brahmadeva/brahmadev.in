---
titleDevanagri: "देवकृत ब्रह्म स्तोत्रम् (स्कंद पुराण अंतर्गत)"
titleEnglish: "Deva krit Brahma Storam (In Skanda Purana)"

description: "देवा ऊचुः ।
ब्रह्मणे ब्रह्मविज्ञानदुग्धोदधि विधायिने ।
ब्रह्मतत्त्वदिदृक्षूणां ब्रह्मदाय नमो नमः ॥ १ ॥
कष्टसंसारमग्नानां संसारोत्तारहेतवे ।
साक्षिणे सर्वभूतानां साक्षिहीनाय ते नमः ॥ २ ॥"


sourceName: "Skanda Purana ( स्कंद पुराण )"
sourceLink: ""
sourceDescription: ""

extraInfo: ""

availableLanguages: []
tags: ["stotram","bramha ji"]

pubDate: "Dec 24 2023"
heroImage: ""
---

<div class="mb-1">देवा ऊचुः ।<br/></div><div class="mb-1">ब्रह्मणे ब्रह्मविज्ञानदुग्धोदधि विधायिने ।<br/>ब्रह्मतत्त्वदिदृक्षूणां ब्रह्मदाय नमो नमः ॥ १ ॥<br/><br/>कष्टसंसारमग्नानां संसारोत्तारहेतवे ।<br/>साक्षिणे सर्वभूतानां साक्षिहीनाय ते नमः ॥ २ ॥<br/><br/>सर्वधात्रे विधात्रे च सर्वद्वन्द्वापहारिणे ।<br/>सर्वावस्थासु सर्वेषां साक्षिणे वै नमो नमः ॥ ३ ॥<br/><br/>परात्परविहीनाय पराय परमेष्ठिने ।<br/>परिज्ञानवतामात्तस्वरूपाय नमो नमः ॥ ४ ॥<br/><br/>पद्मजाय पवित्राय पद्मनाभसुताय च ।<br/>पद्मपुष्पैः सुपूज्याय नमः पद्मधराय च ॥ ५ ॥<br/><br/>सुरज्येष्ठाय सूर्यादिदेवता तृप्तिकारिणे ।<br/>सुरासुरनरादीनां सुखदाय नमो नमः ॥ ६ ॥<br/><br/>वेधसे विश्वनेत्राय विशुद्धज्ञानरूपिणे ।<br/>वेदवेद्याय वेदान्तनिधये वै नमो नमः ॥ ७ ॥<br/><br/>विधये विधिहीनाय विधिवाक्यविधायिने ।<br/>विध्युक्त कर्मनिष्ठानां नमो विद्याप्रदायिने ॥ ८ ॥<br/><br/>विरिञ्चाय विशिष्टाय विशिष्टार्तिहराय च ।<br/>विषण्णानां विषादाब्धिविनाशाय नमो नमः ॥ ९ ॥<br/><br/>नमो हिरण्यगर्भाय हिरण्यगिरिवर्तिने ।<br/>हिरण्यदानलभ्याय हिरण्यातिप्रियाय च ॥ १० ॥<br/><br/><br/>शताननाय शान्ताय शङ्करज्ञानदायिने ।<br/>शमादिसहितायैव ज्ञानदाय नमो नमः ॥ ११ ॥<br/><br/>शम्भवे शम्भुभक्तानां शङ्कराय शरीरिणाम् ।<br/>शाङ्करज्ञानहीनानां शत्रवे वै नमो नमः ॥ १२ ॥<br/><br/>नमः स्वयम्भुवे नित्यं स्वयं भूब्रह्मदायिने ।<br/>स्वयं ब्रह्मस्वरूपाय स्वतन्त्राय परात्मने ॥ १३ ॥<br/><br/>द्रुहिणाय दुराचारनिरतस्य दुरात्मनः ।<br/>दुःखदायान्यजन्तूनां आत्मदाय नमो नमः ॥ १४ ॥<br/><br/>वन्द्यहीनाय वन्द्याय वरदाय परस्य च ।<br/>वरिष्ठाय वरिष्ठानां चतुर्वक्त्राय वै नमः ॥ १५ ॥<br/><br/>प्रजापतिसमाख्याय प्रजानां पतये नमः ।<br/>प्राजापत्यविरक्तस्य नमः प्रज्ञाप्रदायिने ॥ १६ ॥<br/><br/>पितामहाय पित्रादिकल्पनारहिताय च ।<br/>पिशुनागम्यदेहाय पेशलाय नमो नमः ॥ १७ ॥<br/><br/>जगत्कर्त्रे जगद्गोप्त्रे जगद्धन्त्रे परात्मने ।<br/>जगद्दृश्यविहीनाय चिन्मात्रज्योतिषे नमः ॥ १८ ॥<br/><br/>विश्वोत्तीर्णाय विश्वाय विश्वहीनाय साक्षिणे ।<br/>स्वप्रकाशैकमानाय नमः पूर्णपरात्मने ॥ १९ ॥<br/><br/>स्तुत्याय स्तुतिहीनाय स्तोत्ररूपाय तत्त्वतः ।<br/>स्तोतृणामपि सर्वेषां सुखदाय नमो नमः ॥ २० ॥<br/></div><div class="mb-1">इति स्कान्दपुराणे सूतसंहितायां देवकृत ब्रह्मस्तोत्रम् ।<br/></div>
