---
titleDevanagri: "श्री सरस्वती गीतिः"
titleEnglish: "Shri Saraswati Giti"

description: "श्री गणेशाय नमः । एहि लसत्सितशतदलवासिनि भारति मामकमास्यम् । देहि च मे त्वदमरनिकरार्चितपादतले निजदास्यम् ॥ ध्रुवम् ॥ ॥ १॥ गदघहारिणि मधुरिपुजाये हिमगिरिजित्वरसिततमकाये ।"


sourceName: "Sanskrit Kavya Tarangini"
sourceLink: ""
sourceDescription: "https://sanskritdocuments.org/doc_devii/sarasvatigiti.html<br>
https://archive.org/details/in.ernet.dli.2015.287068
"

extraInfo: ""

availableLanguages: []
tags: ["stuti","saraswati","bramha ji"]

pubDate: "Dec 24 2023"
heroImage: ""
---

<div class=""><div class="">श्री गणेशाय नमः ।<br/>एहि लसत्सितशतदलवासिनि भारति मामकमास्यम् ।<br/>देहि च मे त्वदमरनिकरार्चितपादतले निजदास्यम् ॥ ध्रुवम् ॥ ॥ १॥<br/><br/>जगदघहारिणि मधुरिपुजाये हिमगिरिजित्वरसिततमकाये ।<br/>श्रुतिततिसंस्कृतपदकमलादृतमिह भुवि नान्यदुपास्यम् ।<br/>भारति मामकमास्यम् ॥ २॥<br/><br/>जडतरजीवनमहह मदीयं श्रुतिविरहान्न हि नृषु गणनीयम् ।<br/>निरवधि कृपां कुरुष्व दयामयि व्यपगच्छेन्मम दास्यम् ।<br/>भारति मामकमास्यम् ॥ ३॥<br/><br/>विकसितनीलजलजकुलवासे विहितबृहस्पतिसमनिजदासे ।<br/>जननि कृशोदरि मम रसनोपरि विरचय शाश्वतहास्यम् ।<br/>भारति मामकमास्यम् ॥ ४॥<br/><br/>भवमुखभावितभवदवदानं रचयतु मानसमविरतगानम् ।<br/>निपततु ते मयि दृगयि दयामयि किमपरमात्मजभाष्यम् ।<br/>भारति मामकमास्यम् ॥ ५॥<br/><br/>॥ इति श्रीसरस्वतीगीतिः सम्पूर्णम् ॥<br/></div><br/></div>
